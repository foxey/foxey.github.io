---
keywords:
- reisverhalen
categories:
- new-york
archives:
- 2018
title: "Meeting Miss Liberty"
date: 2018-05-02T14:01:04+02:00
thumbnailImagePosition: left
thumbnailImage: /images/new-york/miss-liberty-750.jpg
coverImage: /images/new-york/miss-liberty-cover.jpg
metaAlignment: center
---

Lotte heeft voor vanmorgen speciaal voor Floor een ontbijttentje uitgezocht
met een ruime keus aan vegetarische sandwiches en met _echte_ koffie voor ons.
[Aroma Espresso Bar](http://www.aroma.us/) ligt op 72<sup>nd</sup> St vlak bij Broadway
en heeft inderdaad een heel ruime menukaart. Margot is in een avontuurlijke
bui en bestelt _Stove cooked oatmeal_ met fruit. Het idee aan die slijmerige
pap alleen al doet mij gruwen. Ik hou het bij yoghurt met fruit en een grote
cappuccino.

Na het ontbijt gaan we onderweg naar Battery Park, waar de _ferry_ naar Ellis
Island vertrekt, eerst een bezoek brengen aan het 9/11 Memorial. We hebben
geen tijd om ook het museum te bezoeken, maar het monument buiten is ook
indrukwekkend. Onvoorstelbaar dat op de plek waar nu die grote vijvers liggen
ooit twee wolkenkrabbers zijn ingestort. Mooie traditie: langs de rand van de
vijvers staan alle namen van de slachtoffer uitgefreesd. Op ieders verjaardag
wordt er een witte roos in de naam gestoken.

{{< image classes="nocaption fig-50" src="/images/new-york/wtc.jpg" thumbnail="/images/new-york/wtc-thumbnail.jpg" group="inline-images" title="One World Trade Center">}}
{{< image classes="nocaption fig-50" src="/images/new-york/white-rose.jpg" thumbnail="/images/new-york/white-rose-thumbnail.jpg" group="inline-images" title="Witte Roos">}}
{{< image classes="fig-100" src="/images/new-york/9-11-memorial.jpg" thumbnail="/images/new-york/9-11-memorial-thumbnail.jpg" group="inline-images" title="9/11 Memorial">}}

{{< image classes="fig-50 right" src="/images/new-york/oculus.jpg" thumbnail="/images/new-york/oculus-thumbnail.jpg" group="inline-images" title="Oculus">}}
Naast de Memorial Site is ook het nieuwe Westfield World Trade Center gebouwd:
de Oculus. Door zijn witte bogen direct herkenbaar als een creatie van
[Santiago Calatrava](https://calatrava.com/). Lotte's fascinatie ging niet uit
naar de architectuur, maar naar de enorme Apple Store binnenin. Al sinds ons
vertrek brandde haar spaargeld in haar zak. Ze had haar zinnen gezet op een
paar [AirPods](https://nl.wikipedia.org/wiki/AirPods). Na een half uur door
Apple geperfectioneerde Amerikaanse verkooptechniek verlaten we de _mall_ met
een van oor tot oor grijnzende Lotte met een Apple tas aan haar arm.

{{< image classes="fig-33 left" src="/images/new-york/woolworth.jpg"
thumbnail="/images/new-york/woolworth-thumbnail.jpg" group="inline-images"
title="Woolworth Building">}}

Het voormalige hoofdkantoor van één van de grondleggers van deze Amerikaanse tak van
sport ligt om de hoek: het Woolworth Building. [F.W.
Woolworth](https://en.wikipedia.org/wiki/Frank_Winfield_Woolworth) was één van
de retail pioneers aan het eind van de 19<sup>e</sup> eeuw en wordt door
sommigen de uitvinder van het warenhuis genoemd. Het Neo-Gotische gebouw was
bij zijn opening in 1912 het hoogste van New York.

Op aanraden van de Lonely Planet halen we onze lunch bij [Hudson
Eats](https://brookfieldplaceny.com/directory/food). Deze _food court_ heeft
voor elk wat wils, van een gezonde salade, aziatische noodles tot pizza. We
eten onze buit op in Battery Park, waar we al uitzicht hebben op een
formidabele rij voor de aanlegsteiger van de veerboot. Als we na de lunch
aansluiten snappen we ook waarom het zo lang duurt: er is _Airport like
security_ voordat je de boot op mag. Nog een fijne erfenis van 9/11. In de rij
voor ons staan twee meiden uit Maryland. Ze werken hier in een luxe restaurant
in Manhattan en hebben een dag vrij genomen om de toerist uit te hanhen. New
York bevalt ze goed, maar ze missen hun familie en willen daarom terug naar
Maryland. Ze waren allebei aangenomen om in Washinton DC te gaan werken in de
entourage van Trump, maar ze hebben zo'n hekel aan die vent dat ze dat hebben
geweigerd. Ze vertelden dat het met het salaris wel goed zat, maar dat de
beveiliging absurd is.

{{< image classes="nocaption fig-50" src="/images/new-york/staten-island-ferry.jpg" thumbnail="/images/new-york/staten-island-ferry-thumbnail.jpg" group="inline-images" title="staten-island-ferry">}}
{{< image classes="nocaption fig-50" src="/images/new-york/miss-liberty-selfie.jpg" thumbnail="/images/new-york/miss-liberty-selfie-thumbnail.jpg" group="inline-images" title="miss-liberty-selfie">}}

Na drie kwartier wachten in de brandende zon zitten we in de schaduw op het
dek van de _ferry_ onderweg naar Liberty Island. De aankomst op Liberty Island
is weer zo'n typisch New York moment: nog nooit er geweest, maar alles ziet er
toch enorm bekend uit. Het Vrijheidsbeeld zelf is daarom minder indrukwekkend
dan het voor de immigranten geweest moet zijn, wanneer ze voor het eerst de
Hudson opvoeren. Het beeld is namelijk wel enorm groot. Na een klein uur
hebben we het wel gezien en nemen we de eerstvolgende boot naar Ellis Island.
Op dit eiland vonden de formaliteiten plaats voor alle immigranten die via New
York de Verenigde Staten binnenkwamen. Bizar om te zien hoe de autoriteiten
toen geoptimaliseerd waren in het afhandelen van grote hoeveelheden nieuwe
Amerikanen, terwijl Trump nu een muur wil bouwen om immigranten buiten te
houden.

{{< image classes="fig-50" src="/images/new-york/ellis-island-1.jpg" thumbnail="/images/new-york/ellis-island-1-thumbnail.jpg" group="inline-images" title="Ellis Island">}}
{{< image classes="fig-50" src="/images/new-york/ellis-island-2.jpg" thumbnail="/images/new-york/ellis-island-2-thumbnail.jpg" group="inline-images" title="Ellis Island Immigrant Building">}}

Terug in Battery Park scheidden voor vanavond onze wegen. Margot en Floor gaan
Sana en Dounia opzoeken die ook in New York zijn en Lotte en ik nemen straks
de metro naar het Citi Field Stadion waar we de New York Mets gaan zien! Omdat
het nog vroeg is, wil ik eerst nog even langs de NY Stock Exchange op
Wall Street. Voordat we daarvoor de kans krijgen wordt ik uit het publiek
gepikt van een groep 'arcobaten' die in Battery Park een _performance_ geven.
Eén van de mannen springt over vier 'vrijwilligers' heen. Gelukkig gaat alles
goed en Lotte ziet kans om een heuse actiefoto te maken.

{{< image classes="fig-100" src="/images/new-york/battery-park.jpg" thumbnail="/images/new-york/battery-park-thumbnail.jpg" group="inline-images" title="Actiefoto">}}

Onderweg naar Wall Street komen we langs de <a
href="https://en.wikipedia.org/wiki/Charging_Bull">Charging Bull</a> en scoren
we snel even een _to go_ [pasta](http://www.freshandco.com): Lotte heeft geen
zin in hotdogs en ik vrees dat er in Citi Field niet veel compassie is voor de
vegetarische medemens. Naast <a
href="ihttps://en.wikipedia.org/wiki/Trinity_Church_(Manhattan)">Trinity
Church</a> nemen we de metro naar Grand Central Station om daar over te
stappen op lijn 7 naar het Citi Field stadion, wat de één na laatste stop
op de lijn is. We moeten de hele rit staan: het is avondspits en de metro
stroom steeds voller met Mets fans onderweg naar Citi Field.

{{< image classes="nocaption fig-100" src="/images/new-york/wall-street.jpg" thumbnail="/images/new-york/wall-street-thumbnail.jpg" group="inline-images" title="Wall Street">}}
{{< image classes="fig-50" src="/images/new-york/charging-bull.jpg" thumbnail="/images/new-york/charging-bull-thumbnail.jpg" group="inline-images" title="Bullocks!">}}
{{< image classes="fig-50" src="/images/new-york/trinity-church.jpg" thumbnail="/images/new-york/trinity-church-thumbnail.jpg" group="inline-images" title="Trinity Church">}}

In het stadion worden we begroet door heuse _Fan Greeters_, mensen die
letterlijk niks anders doen dan je een prettige wedstrijd wensen als je het
stadion binnenkomt. De officiële shirts in de Fan Shop zijn niet te betalen,
maar ik ben voor $15 wel de trotse eigenaar van een NY Mets Cap. Er is ook een
stand met _used items_, ballen van $500, waarmee voor mij volstrekt
onbekenden, maar voor echte Mets fans waarschijnlijk halfgoden heldhaftige
zaken verricht hebben. Baseball is een echt _Friends & Family_ uitje, iedereen
komt binnen met eten en drinken, sommigen direct uit het werk, sommigen
helemaal opgedirkt. En soms wel pas een uur na het begin van de wedstrijd.

{{< image classes="fancybox nocaption fig-50" src="/images/new-york/citi-field-selfie.jpg" thumbnail="/images/new-york/citi-field-selfie-thumbnail.jpg" group="inline-images-2" title="Citi Field Selfie">}}
{{< image classes="fancybox nocaption fig-50" src="/images/new-york/used-items.jpg" thumbnail="/images/new-york/used-items-thumbnail.jpg" group="inline-images-2" title="Used Items">}}
{{< image classes="fancybox nocaption fig-50 clear" src="/images/new-york/ny-mets.jpg" thumbnail="/images/new-york/ny-mets-thumbnail.jpg" group="inline-images-2" title="NY Mets vs Atlantic Braves">}}

Lotte en ik doen in stijl mee en bestellen een grote doos popcorn. Overal
lopen mannen met coolboxen met bier en soda, dus we komen niks te kort. De
sport zelf is minder spannend: als je hockey gewend bent is er niet veel aktie
op het veld. In de tweede inning landt er nog wel een bal pardoes op mijn
hoofd. Deze viel zo verticaal omlaag, dat de klep van mijn cap mijn zicht
belemmerde en de bal zeker tien stoelen wegschoot. Geen kans dus meer om te
vangen. Dat was anders wel het ultieme souvenir geweest! Aan het eind van de
5<sup>e</sup> inning staat het 4 of 5-0 en begint Lotte slaap te krijgen. We
moeten nog bijna een uur naar huis, dus wachten we het eind van de wedstrijd
niet af. We nemen de metro naar het hotel en het blijkt dat we op Times Square
moeten overstappen. Inmiddels is het al donker, dus we glippen even naar boven
om de orgie aan neon te bewonderen. Rond elf uur vallen we uitgeput op bed.
Inmiddels hebben de Mets met 7-0 verloren van de
[Braves](https://www.mlb.com/braves), maar wij hadden een fantastische avond!

{{< image classes="fig-100" src="/images/new-york/times-square.jpg" thumbnail="/images/new-york/times-square-thumbnail.jpg" group="inline-images" title="Times Square">}}
