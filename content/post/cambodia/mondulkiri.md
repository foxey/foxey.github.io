---
keywords:
- reisverhalen
categories:
- cambodja
archives:
- 2016
title: Mondulkiri
date: 2016-07-18T12:00:00Z
thumbnailImagePosition: left
thumbnailImage: /images/cambodja/mondulkiri-750.jpg
coverImage: /images/cambodja/mondulkiri-cover.jpg
metaAlignment: center
---

## Zondag 17 juli

Vanuit Kompong Cham gaat de reis vandaag naar Sen Monorom, een stadje in de
Mondulkiri provincie in het noorden van Cambodja. Het noordoosten van Cambodja
is erg vruchtbaar, wat je kunt zien aan de mooie rode aarde overal.  Landbouw
is de belangrijkste bron van inkomsten en overal zie je rijstvelden en
rubberplantages. Het gebied staat ook bekend om peperteelt. Het is het begin
van het regenseizoen en er is geen peper te bekennen, maar ik wil toch graag
een paar foto’s maken. Als we teruglopen naar de bus waarschuwt de gids opeens
dat ik moet oppassen. Ik denk meteen ‘landmijn’, maar er blijkt een grasgroene
zwaar giftige slang van bijna een meter op het pad te liggen. Gezien de
snelheid waarmee hij (zij?) kan voortbewegen, heb ik maar niet geprobeerd
uitgebreid van het beest een plaatje te schieten.

{{< image classes="fancybox nocaption fig-33" src="/images/cambodja/mondulkiri-1.jpg" thumbnail="/images/cambodja/mondulkiri-1-thumbnail.jpg" group="inline-images" title="Peperplantage in Mondulkiri">}}
{{< image classes="fancybox nocaption fig-33" src="/images/cambodja/mondulkiri-2.jpg" thumbnail="/images/cambodja/mondulkiri-2-thumbnail.jpg" group="inline-images" title="Peperplant">}}
{{< image classes="fancybox nocaption fig-33 clear" src="/images/cambodja/mondulkiri-3.jpg" thumbnail="/images/cambodja/mondulkiri-3-thumbnail.jpg" group="inline-images" title="Rubberplantage in Mondulkiri">}}

De reis naar Sen Monorom gaat verder door een lieflijk heuvellandschap, dat nog 
niet zo lang geleden vrijwel volledig uit regenwoud bestond, maar nu een mix is 
tussen landbouwgrond en bos. De belangrijkste attractie van het dorp is een 
aantal olifantenreservaten in de buurt. De meesten van hen zijn commerciële 
ondernemingen en de verhalen erover wisselen sterk. Overmorgen bezoeken we 
het ‘Elephant Valley Project’ en kan ik er meer over vertellen.

Een kleine bummer: het ‘resort’ waar we de komende drie nachten verblijven is 
waarschijnlijk van dezelfde Communistische architect als het hotel in Kompong 
Cham en heeft geen zwembad. De kinderen moeten zich dus anders vermaken. Je
kunt ook goed merken dat het laagseizoen is, want we zijn de enige gasten.

Het ligt bijna een half uur lopen van het dorp, dat geen taxi’s of tuktuk’s heeft, 
dus komen de komende dagen de gids met chauffeur goed van pas. We worden 
gedropt bij een klein eethuisje in echte backpackerstijl waar ze zowaar een 
decente guacamole serveren met als extra bonus: te scherp voor de kids.

## Maandag 18 juli

De tweede dag begint met ontbijt in het restaurant van het ‘resort’ met plek is 
voor zeker 200 gasten en waar we het rijk alleen hebben. De keuze is simpel: 
gebakken ei, gekookt ei, roerei of omelet. Als Margot en Lotte als eerste hun 
roerei krijgen zitten ze enigszins met lange tanden te eten. Iets klopt er niet en 
wat wordt duidelijk als Floor haar twee gekookte eitjes krijgt. De blauwe glans 
verraadt de herkomst van de eieren: eend. Voor morgen wordt er speciaal voor 
ons Europeanen boter en jam gehaald uit Kompong Cham!

{{< image classes="right fig-50" src="/images/cambodja/mondulkiri-4.jpg" thumbnail="/images/cambodja/mondulkiri-4-thumbnail.jpg" group="inline-images" title="Traditioneel huis in ethnisch dorpje bij Sen Monorom">}}
De eerste stop is een etnisch dorpje in de buurt, waar de originele bevolking nog 
op traditionele wijze leeft. Dat valt nogal tegen, want zeker driekwart van de 
huizen zijn al gemoderniseerd. We stoppen bij een traditioneel huis met een 
strooien dak, waar nog op open vuur wordt gekookt. Eén van de belangrijkste 
oorzaken van longaandoeningen in derde wereldlanden. De armoede is wel 
schokkend en het huisje lijkt nog het meest op een Drentse plaggenhut in het 
openluchtmuseum in Arnhem. Geen stromend water, vuurplaats met schoorsteen
of riool, om over elektriciteit nog maar te zwijgen. Overal in het dorp staan 
huizen die deze voorzieningen wel hebben, maar dit gezin met vier kinderen is te 
arm om één te bouwen. Gelukkig gaan de drie oudste kinderen wel naar school. 
De jongste van anderhalf drentelt op het erf.

Op de terugreis rijden we langs het hotel om onze lunch op te pikken. We gaan
namelijk picknicken bij de Bou Sra watervallen. Deze watervallen zijn de
bekendste in Cambodja en ook bij de lokale bevolking in trek als toeristisch
uitje. 

{{< image classes="nocaption fig-100" src="/images/cambodja/bousra-1.jpg" thumbnail="/images/cambodja/bousra-1-thumbnail.jpg" group="inline-images" title="Bou Sra watervallen">}}
{{< image classes="fancybox fig-100" src="/images/cambodja/bousra-2.jpg" thumbnail="/images/cambodja/bousra-2-thumbnail.jpg" group="inline-images-2" title="Bou Sra watervallen">}}

Dat blijkt ook wel als we er aankomen, want het wemelt er van de etensstalletjes 
en kraampjes met honing, een lokale specialiteit, en edelstenen, die in de buurt 
worden gevonden. De gids twijfelt aan de authenticiteit van beiden.

{{< image classes="right fig-33" src="/images/cambodja/bousra-3.jpg"
thumbnail="/images/cambodja/bousra-3-thumbnail.jpg" group="inline-images"
title="Natte lunch bij de Bou Sra watervallen">}}Beneden aangekomen voelen we
een druppel en net als we ons onder een afdakje hebben genesteld breekt een
enorme tropische regenbui los. De regen mag de pret niet drukken en samen met
nog zo’n tien andere Cambodjaanse gezelschappen, ieder onder hun eigen afdakje,
genieten we van fried rice en fried noodles. Als het na ruim een uur plonzen
weer opklaart, begint de hele jungle sprookjesachtig te misten. Tijd voor een
paar selfies bij de waterval en terug naar de bus.

Lonh wil ons nog naar een mooi uitzichtpunt over het regenwoud brengen door de
locals ‘Forest Sea’ genoemd. Hier wemelt het net als bij de watervallen en in
de dorpjes van het plastic zwerfafval, de Cambodjaanse bevolking heeft
‘sustainability’ helaas nog niet hoog in het vaandel. Het uitzicht is
daarentegen prachtig!


{{< image classes="fancybox fig-100" src="/images/cambodja/forestsea.jpg" thumbnail="/images/cambodja/forestsea-thumbnail.jpg" group="inline-images-2" title="Forest Sea">}}

We eten een snelle hap bij ‘Green House’, een ander eetcafé in het dorp, waar 
Floor vooral gecharmeerd is van een gitzwart jong poesje. Vanavond vroeg onder 
de wol, want morgen begint de tour naar de olifanten om 7:00 en het ontbijt om 
6:30. Misschien is dit een mooie gelegenheid om de zonsopgang te bewonderen 
vanaf het dak van het restaurant.

{{< image classes="fig-50" src="/images/cambodja/sunrise-1.jpg" thumbnail="/images/cambodja/sunrise-1-thumbnail.jpg" group="inline-images" title="Zonsopgang in Sen Monorom">}}
{{< image classes="fig-50" src="/images/cambodja/sunrise-2.jpg" thumbnail="/images/cambodja/sunrise-2-thumbnail.jpg" group="inline-images" title="Een half uur later">}}
