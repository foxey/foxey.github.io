---
keywords:
- reisverhalen
categories:
- cambodja
archives:
- 2016
title: Kep
date: 2016-07-30T12:00:00Z
thumbnailImagePosition: left
thumbnailImage: /images/cambodja/kep-750.jpg
coverImage: /images/cambodja/kep-cover.jpg
metaAlignment: center
---
We zijn alweer aangekomen op onze laatste bestemming van deze reis: de 
kustplaats Kep, al tijdens de Franse overheersing voor de upperclass een geliefde
locatie om te ontsnappen aan de hitte. Verschillende uitgebrande ruïnes van 
villa’s herinneren nog aan deze glorietijd, die uiteindelijk door Pol Pot wreed 
verstoord werd. Nu is Kep een wat rommelig aandoend kustplaatsje dat 
beroemd is om de grote hoeveelheid krab die er gevangen wordt. Het is weekend als 
we aankomen en het dorp is vol met dagjesmensen die komen picknicken.

Le Ponton, ons hotel, ligt aan de kust vrijwel op dezelfde hoogte als de Krab 
markt. De enige andere gasten zijn expats uit Phnom Penh. Dat ook de Franse 
manager last heeft van het low season, blijkt uit het feit dat hij al rond de middag
zelf aan de pool ligt met een glas rosé. De prijzen zijn helaas niet aangepast aan 
het laagseizoen en rond de helft hoger dan we tot nu toe gewend zijn. Niet een 
ervaring die voor herhaling vatbaar is.

{{< image classes="fig-100 clear" src="/images/cambodja/IMG20160731183248.jpg"
thumbnail="/images/cambodja/IMG20160731183248-thumbnail.jpg"
group="inline-images" title="Uitzicht op de Golf van Thailand">}}

De volgende morgen genieten we wel van een ontbijtje met warme croissants. Er 
is een Franse bakker in het stadje en die levert kwaliteit. Ook de koffie schijnt 
daar goed te drinken te zijn, dus lopen we na het ontbijt naar de winkel bij Kep 
Beach. Het strand is zoals de Lonely Planet al beschreef: niet erg fraai en vooral 
druk met locals die er hun zondag verblijven. Bij het strand zitten ook een paar 
kantoortjes die tours in de omgeving aanbieden. Een populaire bestemming is 
Koh Tonsay. Het schijnt een prachtig zandstrand met palmbomen te hebben en 
meer aan het clichébeeld van de tropische vakantiebestemming te voldoen dan 
het strand in Kep zelf. We boeken een retourtje met de boot voor morgen.

Tussen de middag lunchen we op de Krab markt bij één van de vele 
restaurantjes. Ze bieden allemaal een keur aan vis en schaaldieren. Lotte besteld
haar favoriete calamares en ik schuif voor een keer mijn principes opzij en bestel 
krab in groene Kampot pepersaus, de lokale specialiteit.

De rest van de middag liggen we langs en in het zwembad. Vanmorgen hadden 
we bij Kep Beach al een Italiaans restaurant gezien (Italian Corner) en omdat we 
vanmiddag al Aziatisch geluncht hebben, doen we de kinderen een plezier. De 
eigenaar blijkt een heuse Italiaan uit Spoleto in Umbrië, die een allerbehoorlijkste
pizza weet te serveren. Op een ander stel na zijn we de enige gasten en daarom 
heeft de waard alle tijd voor een praatje. Hij is een paar jaar geleden naar 
Cambodja geëmigreerd vanwege de relaxte sfeer. Kep is daar dan wel weer de 
overtreffende trap van. 
