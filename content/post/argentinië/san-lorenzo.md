---
keywords:
- reisverhalen
categories:
- argentinie
archives:
- 2012
title: San Lorenzo
date: 2012-07-22T22:22:33+01:00
thumbnailImagePosition: left
thumbnailImage: /images/argentinië/zwembad-750.jpg
coverImage: /images/argentinië/zwembad.jpg
metaAlignment: center
---

Vandaag een vroeg ontbijt, want onze vlucht naar Salta --er is er één per dag--
vertrekt al om half tien. Wanneer we op het vliegveld aankomen, blijkt Iguazú
geen aparte web check-in balie te hebben en moeten we gewoon aansluiten in de
enorme rij. <i>Gelukkig</i> heeft de vlucht vertraging, dus hoeven we niet bang
te zijn dat we de vlucht missen door het inchecken. Wanneer we een uur later
aan de beurt zijn, blijkt waarom het inchecken zo langzaam gaat: de vlucht naar
Salta is gecanceld en we moeten eerst terug naar Buenos Aires. Best wel de
verkeerde kant uit...


We zitten al klaar bij de gate, wanneer de dame van de checkin op ons afkomt.
De vlucht naar Salta gaat toch, maar pas om één uur 's-middags. We krijgen wel
een lunch aangeboden. Uiteindelijk landen we met drie en een half uur
vertraging op het vliegveld van een zonnig Salta, waar we worden opgewacht door
mijn broer.

{{< image classes="fig-100" src="/images/argentinië/casahernandez.jpg" thumbnail="/images/argentinië/casahernandez-thumbnail.jpg" group="inline-images" title="Casa Hernandez">}}

We rijden achter hem aan naar het huis van Romina, waar hij sinds december
woont. Aan het eind van de middag gaan we naar <a
href="http://www.lacasahernandez.com.ar/">Casa Hernandez</a>, onze <span
class="term" title="Bed and Breakfast">B&amp;B</span> voor de komende dagen.
Hier worden we hartelijk ontvangen door Alex en Rijkje. We vallen met onze neus
in de boter, want de andere gasten komen uit Buenos Aires en we worden
uitgenodigd voor een kleine gemeenschappelijke <span class="term"
title="BBQ">asado</span>. Met een biertje in de hand wordt ik ingewijd in de
geheimen van het echte Argentijnse grillen.

Na de toch wel koude dagen in Buenos Aires en Iguazú is de temperatuur in Salta
erg aangenaam en luieren we de volgende dag lekker in de tuin. De kinderen
kunnen de verleiding niet weerstaan om het zwembad uit te proberen, ondanks dat
het water maar zo'n 12 graden is. 's-Middags wippen Victor en Romina nog even
langs. Romina heeft een concert vanavond in het Teatro Provencial en ze heeft
voor ons allemaal vrijkaarten. Helaas begint het concert pas om half tien en
zien wij het niet zitten om morgen weer met twee vaatdoekjes rond te lopen.
Vooral Floor is hevig teleurgesteld als ze hoort dat ik Romina ga zien spelen
vanavond, maar zij naar d'r bed moet.

Ik rij met de bus naar het centrum. Voor mij de eerste indruk van Salta. In het
centrum geven de vele oude gebouwen de stad een typisch Spaans koloniaal
karakter. Victor moest nog een vriend van het vliegveld ophalen, maar om
precies half tien arriveert hij ook bij het theater. Na het prachtige concert
eten we snel nog een hapje om daarna onder de wol te verdwijnen.

{{< image classes="fig-100" src="/images/argentinië/catedral-basilica_0.jpg" thumbnail="/images/argentinië/catedral-basilica_0-thumbnail.jpg" group="inline-images" title="Catedral Basilica aan Plaza 9 Julio">}}
