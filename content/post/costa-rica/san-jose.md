---
keywords:
- reisverhalen
categories:
- costa-rica
archives:
- 2022
title: Express bezoek aan San José
date: 2022-08-02T09:00:00+02:00
thumbnailImagePosition: left
thumbnailImage: /images/costa-rica/kolibrie-750.jpg
coverImage: /images/costa-rica/kolibrie-cover.jpg
metaAlignment: center
draft: true
---
We zijn nog steeds in ons tropische ritme en als we om 8:00 wegrijden zijn we rond lunchtijd in San José en kunnen we nog een paar uurtjes een korte indruk van de stad opdoen. Na een probleemloze rit arriveren we rond half één bij het [eettentje](https://g.page/caferojo) dat Lotte heeft uitgezocht. Het is rustig op straat, waarschijnlijk omdat het vandaag [Virgen de los Angeles](https://en.wikipedia.org/wiki/Virgen_de_los_Angeles), een nationale feestdag, is. Voor de deur het het restaurant is er een parkeerverbod, maar we vinden een parkeervak in een zijstraat iets verderop. Als we na de lunch naar het centrum lopen, zien we zo veel bewaakte parkeerplaatsen, dat ik me spontaan zorgen begin te maken over de veiligheid van onze auto met bagage (gelukkig onterecht). San José is overall een niet heel aantrekkelijke grote stad, maar in de wijk Amón, waar we geluncht hebben, staan een hoop mooie koloniale panden, waarvan verschillende kunstgaleries herbergen en van buiten prachtig beschilderd zijn. Helaas zijn ze vandaag allemaal dicht. We lopen verder het centrum in langs het van binnen prachtig versierde [Nationale Theater](https://goo.gl/maps/1d3u1RCmmgHPnjPS9) naar de centrale overdekte markt](https://goo.gl/maps/Hmakz9YyQCi8gLjP8), waar [Lolo Mora's Ice Cream](https://goo.gl/maps/DR1ru2kZoh3UJykw6) al sinds 1901 ijs verkoopt en een lokale beroemdheid is.

Groot is daarom onze teleurstelling dat ze als één van de weinige winkels in de markt vandaag ook gesloten zijn. _"Abierto mañana!"_ wordt ons vriendelijk verteld… Ondertussen pakken de donkere wolken steeds verder samen en besluiten we terug te lopen naar onze auto. Als ik de deur open doe begint het te spetteren en terwijl ik de auto start barst de hemel open. Als Lolo Mora open was geweest hadden we dat zeker met een nat pak moeten bekopen. Zoals Cruijff al zei: _"Elk nadeel heb z'n voordeel!"_ ([of toch niet?](https://nos.nl/artikel/2223448-van-hanegem-ieder-nadeel-heeft-zijn-voordeel-is-niet-van-cruijff)).

Nog één laatste keer langs de pomp om de tank te vullen voordat de huurauto straks wordt opgehaald en we komen aan bij ons hotel voor de laatste nacht. Na een frisse douche en een laatste diner bij de lokale [Indiër](https://goo.gl/maps/n1MDo45mq43kxGDD8) kruipen we vroeg onder de wol: morgen om 6:15 vertrekt de shuttle naar het vliegveld en zit onze prachtige, bijzondere reis er al weer op!