---
keywords:
- reisverhalen
categories:
- vietnam
archives:
- 2009
title: Hanoi
date: 2009-04-14 09:46:22 +0100
thumbnailImagePosition: left
thumbnailImage: /images/vietnam/hangchieu-750.jpg
coverImage: /images/vietnam/hangchieu-cover.jpg
metaAlignment: center
---

{{< image classes="left fig-50" src="/images/vietnam/bloemenmeisjes.jpg" thumbnail="/images/vietnam/bloemenmeisjes-thumbnail.jpg" group="inline-images" title="Bloemenmeisjes">}}
Vanmorgen zijn we door de weinige slaap pas laat wakker en nog maar net op tijd
voor het ontbijt.  Ik laat me verleiden tot een Ph√µ Ga (kippensoep met
rijstnoedels. Floor zit al snel mee te eten, want ze is dol op soep. De rest
van de morgen slenteren we door het Old Quarter en proeven we de sfeer. Het Old
Quarter is een levendige buurt vol met winkeltjes en straatverkopers. Ondanks
dat je als toerist vaak wordt aangeklampt, is de buurt nog wel authentiek en
verbazen we ons over de grote diversiteit aan verkochte waren en de grote
verschillen in verscheidenheid van de winkels. Naast een onnoemelijk smal en
kaal hok waar textiel ligt opgetast, kan zomaar een strak ingerichte boetiek
zitten.

's-Middags gaan we naar een voorstelling in het beroemde waterpoppentheater.
Deze vorm van theater is ontstaan in de rijstvelden van Noord-Vietnam en
minstens 1000 jaar oud. Het wordt gespeeld met houten poppen in heupdiep water,
waarbij de poppenspeler achter een bamboepaneel schuilgaan. De poppenspeler
worden begeleid door traditionele Vietnamese muziek en zang. De kinderen vinden
het prachtig, al zijn de vuurspuwende draken ook wel een beetje beangstigend.
Dat Lotte nog niet beter is merken we ook: op driekwart van de voorstelling is
ze in een diepe slaap gevallen.

{{< image classes="right fig-50" src="/images/vietnam/bloemenmeisje.jpg" thumbnail="/images/vietnam/bloemenmeisje-thumbnail.jpg" group="inline-images" title="Cyclo">}}
Na de voorstelling willen we graag nog wat rondkijken, maar met twee vermoeide
kleuters is lopen geen optie meer. Gelukkig staan er overal <em>cyclo's</em> te
wachten en voor 180k dongen worden we een uur rondgereden en voor het
restaurant gedropt, dat we uit de Lonely Planet hebben gepikt.

Het blijkt een prima keuze. Aan kindermaaltijden doen ze niet in Vietnam en
bovendien hou ik daar zelf niet van (in Frankrijk eten ze dan de hele vakantie
alleen frites met kipnuggets), maar een schotel delen is een prima optie. Er
zijn genoeg milde gerechten te krijgen. Dus zitten de kinderen aan de kip met
rijst (net als thuis). Lotte is duidelijk nog niet beter, want meer dan drie
hapjes rijst gaan er niet in. Wat ook een kleine teleurstelling is, is de
appelsap: versgeperste appel uit de sapcentrifuge is toch wat anders dan wat de
dames thuis gewend zijn en prompt gaat er ook niks van op...

{{< image classes="left fig-50" src="/images/vietnam/uncleho.jpg" thumbnail="/images/vietnam/uncleho-thumbnail.jpg" group="inline-images" title="Uncle Ho">}}
De volgende morgen bezoeken we de highlights van Hanoi: Het Ho Chi Min
Mausoleum, de One Pillar Pagode en de Tempel van de Literatuur. Het is
verbazingwekkend om te zien hoe zeer de Vietnamezen onder de indruk zijn van Ho
Chi Min. Zelfs onze gids, Tiemp, was oprecht vol ontzag over hem. Het wemelde
er van de schoolklassen, maar we zagen ook veel Vietnam-veteranen. Veel van hen
zijn vrouwen, maar ondanks hun heldhaftige optreden tegen de Amerikanen spelen
ze nauwelijks een rol meer in het bestuur na de oorlog. Er staat een
gigantische rij voor het mausoleum zelf en omdat we geen zin hebben om de
kinderen een uur te amuseren voor 30 seconden Ho, bekijken we alleen het
complex achter het mausoleum.  Niemand die iets mist, behalve Floor: "Wanneer
gaan we nou die dooie meneer bekijken?".

De One Pillar Pagode ligt recht achter het mausoleum en dus pakken we die
gelijk even mee. Het is een schattig klein Boedistisch bouwwerkje op een houten
pilaar. Lotte en Floor vonden vooral de bling, bling binnen erg mooi!

{{< image classes="right fig-50" src="/images/vietnam/turtle.jpg" thumbnail="/images/vietnam/turtle-thumbnail.jpg" group="inline-images" title="Temple of Literature">}}
De Tempel van de Literatuur is de moeite van het bekijken waard. Het complex
had zowel een godsdienstige functie als een educatieve. Het was namelijk
Vietnams eerste universiteit. Beide functies zijn gestoeld op de leer van
Confusius. De Vietnamezen hebben het nodige overgenomen in de 1000 jaar dat de
Chinezen het overheersten. De middelste binnenplaats staat vol met Stellae,
waarop de namen van alle afgestudeerden zijn gegraveerd. Elke Stellae staat op
een schildpad, die een lang leven symboliseert. Lotte en Floor waren meteen
vrienden met deze stenen dieren.

De lunch tussen de middag hoort bij de stadstoer. Margot en ik moeten nog wel
wennen aan dit "all inclusive" concept: we zitten in een behoorlijk chic
restaurant, waar alleen toeristen komen. Bovendien is het menu zo uitgebreid
dat met twee kleine kinderen we met geen mogelijkheid een serieus gat in de
hoeveelheid eten weten te slaan. Een beetje gegeneerd zijn we wel. Als we na de
lunch bij het hotel worden afgezet ligt Lotte binnen 5 minuten te ronken als
een os. De rest van de middag lezen we wat op onze hotelkamer en werk ik de
foto's op de site bij.

Onze laatste avond in Hanoi besluiten we het avontuur te laten voor wat het is
en bij hetzelfde restaurant te gaan eten als gisteren. De kinderen mogen
frietjes en dat laten ze zich smaken. Morgen naar Halong Bay. Benieuwd!

{{< image classes="fancybox nocaption fig-50" src="/images/vietnam/hanoiduck.jpg" thumbnail="/images/vietnam/hanoiduck-thumbnail.jpg" group="end-gallery" title="Hanoi Duck">}}
{{< image classes="fancybox nocaption fig-50" src="/images/vietnam/traffic.jpg" thumbnail="/images/vietnam/traffic-thumbnail.jpg" group="end-gallery" title="Motorbikes everywhere">}}
