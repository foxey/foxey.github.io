---
keywords:
- reisverhalen
categories:
- vietnam
archives:
- 2009
title: Phu Quoc
date: 2009-05-05 12:00:00 +0100
thumbnailImagePosition: left
thumbnailImage: /images/vietnam/phu-quoc-750.jpg
coverImage: /images/vietnam/phu-quoc-cover.jpg
metaAlignment: center
---

De laatste etappe van onze reis voert ons naar Phu Quoc, een klein eilandje dat
ten zuiden van Vietnam in de Golf van Thailand ligt. Het eiland is nog redelijk
authentiek, al schieten de hotels en resorts er als paddenstoelen uit de grond.
Er gaan geruchten dat vanaf volgend jaar het vliegveld ook internationale
vluchten gaat uitvoeren, dan is het definitief gedaan met de rust. De boot naar
Phu Quoc, die er zo'n tweeënhalf uur over doet vertrekt vanuit Rach Gia. Op weg
hier naartoe laat Mr. Do ons nog even een krokodillenfarm zien. Ze kweken hier
zoetwaterkrokodillen, die vroeger ook in het wild in de Mekong Delta
voorkwamen, maar nu vrijwel zijn uitgestorven. Lotte en Floor hebben nog nooit
zoveel krokodillen bij elkaar gezien.

{{< image classes="right fig-50" src="/images/vietnam/beach.jpg" thumbnail="/images/vietnam/beach-thumbnail.jpg" group="inline-images" title="Saigon - Phu Quoc Resort">}}
De bootreis verloopt voorspoedig. Er zitten naast een meerderheid Vietnamezen
ook een groepje Nederlandse meiden in de boot. Ze doen vrijwilligerswerk in Can
Tho en gaan een lang weekend chillen op Phu Quoc. Leuk om weer eens wat contact
te hebben met medereizigers, want dat zat er met al het privévervoer tot nu toe
nog niet veel in. Na nog een korte taxirit komen we aan bij het resort. We
hebben een kleine bungalow met twee kamers. Alle bungalows staan in een
prachtige groene tuin vol palmbomen, die direct uitkomt op het strand met
prachtig wit strand. Dat wordt genieten!

Wanneer we 's-avonds in het restaurant van het resort gaan eten, blijkt wel dat
het vreselijk low-season is in de regentijd. Pas als we bijna klaar met eten
zijn komen er nog vier gasten binnen. We twijfelen een beetje over de keuze van
het menu, want de prijzen zijn drie tot vier keer hoger dan we gewend zijn.
Margot is helemaal teleurgesteld, want haar gegrilde tonijn is van een hele
andere soort dan we gewend zijn. We denken eerst zelfs dat het zwaardvis is,
maar later deze week komen we dezelfde vis ergens anders tegen en ook daar
wordt 'ie tuna genoemd. Dit nodigt niet uit tot een herhaling.

{{< image classes="left fig-50" src="/images/vietnam/klimrek.jpg" thumbnail="/images/vietnam/klimrek-thumbnail.jpg" group="inline-images" title="Klimmen">}}
De volgende morgen kunnen Lotte en Floor niet wachten tot we klaar zijn met het
ontbijt om naar het zwembad te gaan. Het weer is heel behoorlijk, al verdwijnt
de zon nog regelmatig achter een wolk. Na drie weken zon zijn we niet al te
gedisciplineerd meer met het smeren van zonnebrand en 's-avonds blijkt dat we
dat allemaal moeten bezuren: Lotte heeft vuurrode konen, Floor haar rug is
verbrand, Margot heeft haar borst genadeloos verbrand en mijn benen zien er
niet uit. Stom, stom, stom. Rond half zeven lopen we richting het centrum van
het stadje. Er zitten zat restaurants, maar de meesten zijn dicht: low season.
We komen de Nederlandse dames weer tegen en van hen krijgen we de tip om op de
night market te gaan kijken. Hopelijk kunnen Lotte's en Floor's maag onderhand
tegen een stootje.

{{< image classes="right fig-50" src="/images/vietnam/nightmarket.jpg" thumbnail="/images/vietnam/nightmarket-thumbnail.jpg" group="inline-images" title="Diner op de night market">}}
Gelukkig is het gezellig druk op de markt. We zoeken een eettentje uit dat druk
bezocht is en genieten van de lokale sfeer en het eten. Het eten blijkt prima
in orde, want niemand heeft de dag erna ergens last van. Van het eten dan wel
te verstaan, want we zijn nog allemaal rood van gisteren. Gelukkig is het het
grootste gedeelte van de dag bewolkt, wat verdere schade beperkt. De dames
vermaken zich op het strand, waar ze met de bakken met water voor je voeten
heksensoepjes maken. 's-Avonds eten we weer bij ons vaste tentje op de night
market, waar ze ons al kennen. De dames van het restaurant noemen Floor "no
baby", omdat ze niet zo genoemd wil worden.

Vandaag is het alweer de laatste dag op Phu Quoc... Als we 's-morgens naar het
ontbijt lopen schijnt de zon al prachtig en omdat het dood tij is, is de zee
kraakhelder. Na het ontbijt neem ik met mijn duikbril en Lotte's snorkel een
duik in zee. Op de rotsen voor de kust zie in zowaar nog wat harde en zachte
koralen, een paar anemonen en wat vis. Er zitten ook veel slakken. De rotsen
die net boven water steken zijn volledig begroeid met oesters. Als ik
dichterbij kom zie een paar krabben wegschieten. Blijkbaar wordt er door de
lokale bevolking zo intensief op de krabben gejaagd, dat ze doodsbang van
mensen zijn geworden. Veel plekjes om zich te verstoppen hebben ze niet, dus ik
krijg ze nog prima in m'n vizier. 's-middags laten Margot en ik ons verwennen
met een massage. Ongelofelijk hoeveel kracht de fragiele masseuse in haar
handen heeft! Overbodig, natuurlijk, om te vertellen dat Lotte en Floor weer de
hele dag in het zwembad liggen. 's-avonds bestellen we op de night market onze
laatste portie fried spring rolls en BBQ prawn.

{{< image classes="fig-100" src="/images/vietnam/sunset.jpg" thumbnail="/images/vietnam/sunset-thumbnail.jpg" group="inline-images" title="Laatste dag...">}}
