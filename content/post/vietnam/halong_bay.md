---
keywords:
- reisverhalen
categories:
- vietnam
archives:
- 2009
title: Halong Bay
date: 2009-04-15 12:00:00 +0100
thumbnailImagePosition: left
thumbnailImage: /images/vietnam/halong_bay-750.jpg
coverImage: /images/vietnam/halong_bay-cover.jpg
metaAlignment: center
---
Vanmorgen vertrekken we om 8:00 we naar Halong City, dus we zijn op tijd uit de
veren. Of het de jetlag nog is of het reizen an sich, maar ik ben totaal niet
uitgerust. Exact op tijd staat Tiemp klaar en vertrekken we uit Hanoi. Het is
boeiend om met daglicht door de stad te rijden, want tot nu toe zijn we
eigenlijk het Old Quarter nauwelijks uit geweest. Hanoi is een typische
Aziatische snelgroeiende stad met alle groeipijnen van dien (vervuiling, veel
verkeer, chaos).

{{< image classes="right fig-50" src="/images/vietnam/halongbay-harbour.jpg" thumbnail="/images/vietnam/halongbay-harbour-thumbnail.jpg" group="inline-images" title="Halong City Harbor">}}
Als we het platteland in rijden doemen al snel de eerste rijstvelden op. Overal
zie je Vietnamezen met punthoeden bezig op het land. Als we een rivier
oversteken zien we overal langs de oever aardenwerkbakkerijen (voornamelijk
bakstenen). Die blijken daar te zitten vanwege het gemakkelijke afvoer van hun
waren over het water. Gedurende de hele reis regent het bijna de hele tijd.
Hopelijk wordt dat aan de kust beter. Halverwege de rit stoppen we nog bij een
enorme "kunst"gallerie om te plassen (of om een "prachtig" marmeren beeld van
een draak of een tijger te kopen. Ik hou niet zo van deze touristtraps, maar op
de terugreis zal blijken dat dit nog niet zo'n gekke zet is.

Rond half twaalf komen we aan in de haven, alweer exact volgens planning. Ik
ben benieuwd of alle Vietnamezen zo pünktlich zijn, maar tot nu toe loopt alles
op rolletjes. Het is een drukte van belang in de haven. Een UNESCO World
Heritage Site trekt massa's toeristen. Hier betaald de gids zich uit, want
zonder zoeken en wachten worden we naar onze boot geleid. En wat voor boot: we
blijken met z'n viertjes op een joekel van een jonk terecht te komen met ruimte
voor zeker nog 10 anderen. Van de 6 tafels in de kajuit is er ééntje prachtig
gedekt en zodra we uit de haven vertrokken zijn zitten we aan de lunch. Licht
gegeneerd nog, dat wel... Het eten is, zoals we ondertussen gewend zijn, prima
en veel te ruim voor vier personen, waarvan er twee maar minimaal meeëten.

Na de lunch breekt de zon een beetje door de wolken en genieten we op het
bovendek van het prachtige uitzicht vol rotspieken die zich langzaam vanuit de
mist prijsgeven.  Tussen deze rotsen liggen een aantal drijvende dorpjes. Veel
van de bewoners van deze groepen boten komen nooit aan de wal: ze worden
geboren op een boot en gaan er ook dood. De meeste bewoners leven van de
visvangst: ze vangen kleine vissen en brengen deze groot in door netten
afgezetten basins tussen de boten.  We zien ook drijvende winkels, een school
en zelfs een "benzinestation".  Lotte en Floor vermaken zich binnen met
kleurplaten en spelletjes. Wanneer Floor een kleurplaat af heeft wil ze hem aan
de kapitein geven. De Vietnamezen smelten toch al voor haar, maar dit vinden ze
helemaal prachtig.


{{< image classes="fig-100" src="/images/vietnam/halongbay-2.jpg" thumbnail="/images/vietnam/halongbay-2-thumbnail.jpg" group="inline-images" title="Sunset in Halong Bay">}}

De ruim 3500 eilanden in Halong Bay bestaat uit kalksteen, waardoor ze eroderen
door zowel het zeewater, de regen als de wind. In een aantal van de rotspieken
zijn hierdoor grote druipsteengrotten ontstaan met in sommigen ook ondergrondse
meertjes, waar de bewoners van de drijvende dorpen vroeger hun drinkwater
vandaan haalden. Later op de middag bezoeken we nog zo'n grot. De kinderen
vinden het prachtig en Floor wil alle paars of roze uitgelichte rotsen
fotograferen.  Als voor het eten de zon ondergaat geeft Halong Bay zijn ware
schoonheid prijs.  In het ondergaande zonlicht zien de rotsen er betoverend uit
(en kan iedere idioot een mooie foto schieten. Ik ben benieuwd hoeveel foto's
van Halong Bay er op Flickr rondslingeren!). De hutten liggen beneden en dat
levert een klein dillema op. Margot en ik zouden graag vanavond nog wat "vrije
tijd" hebben met een bierje in de kajuit, maar het risico dat één van de
kinderen wakker wordt en over de boot gaat spoken willen we niet lopen. Het
gevolg is dat we "heel romantisch"rond een uur of acht ieder in een eigen hut
liggen: de één met Lotte en de ander met Floor.

{{< image classes="left fig-50" src="/images/vietnam/closeup.jpg" thumbnail="/images/vietnam/closeup-thumbnail.jpg" group="inline-images" title="Ode aan de Vietnamese vlag">}}
De volgende morgen komen we rond tienen aan in een haven op de oostkant van Cat
Ba eiland, het grootste eiland in Halong Bay en één van de weinige bewoonde.
Het hotel in Cat Ba stad ligt in het westen. Met een minivan rijden we naar de
andere kant van het eiland. De Lonely Planet noemt Cat Ba Island "de set van
Jurasic Park" en dat klopt aardig. Het hele eiland bestaat uit dezelfde soort
rijkelijk begroeide rotspunten, waar ook de kleinere eilanden bestaan.

{{< image classes="right fig-50" src="/images/vietnam/catba-beach-2.jpg" thumbnail="/images/vietnam/catba-beach-2-thumbnail.jpg" group="inline-images" title="Floor op Cat Co 2">}}
Na drie kwartier arriveren we in Cat Ba stad, in feite een dorp aan de westkant
van Cat Ba eiland. Vroeger een visserdorp, nu een geliefde weekendtrip voor de
Hanoienaren en dat resulteert een een strip hotels en Karaoke bars langs de
kust. Ons hotel is het hoogste van de rij en het was vijftien jaar geleden
waarschijnlijk top of de bill, maar heeft de tand des tijds niet erg gratieus
doorstaan. Wel een groot pluspunt: het ligt van alle hotels het dichts bij de 3
stranden van Cat Ba stad: Cat Co 1, 2 & 3. 's-Middags liggen we dan ook op het
strand samen met nog zes andere toeristen. Heerlijk! Het is vloed aan het
worden en naast een aantal grote dode kwallen spoelt er ook een hoop zwerfvuil
aan: voornamelijk plastic. Hopelijk gaan de Vietnamezen snel beseffen dat zorg
voor het milieu zich op de lange termijn uitbetaald. Na een klein uurtje is het
gedaan met de rust: een reisgezelschap Chinezen komt ons vergezellen. Chinezen
reizen altijd in grote groepen en dus staan er ineens 60 mensen extra op het
strand.  Natuurlijk zijn Lotte en Floor de grote attractie. Ondanks onze
bewaren kunnen we niet voorkomen dat er minstens 50 foto's van de kinderen
gemaakt worden.

's-Avonds blijkt dat ik mijn schouders niet goed had ingesmeerd en ben ik in
anderhalf uur toch alweer verbrand. Balen... We lopen met z'n viertjes langs de
promenade en weten zonder de aanschaf van een "parel"ketting toch in een leuk
restaurantje te komen: The Green Mango. Lotte en Floor hebben de avond van hun
leven: ze serveren er lasagne. En ook nog een hele behoorlijke. Met nog een
ijsje toe zijn de dames helemaal in hun sas. Ons eten is trouwens ook prima.

{{< image classes="left fig-50" src="/images/vietnam/catba-beach-1.jpg" thumbnail="/images/vietnam/catba-beach-1-thumbnail.jpg" group="inline-images" title="Cat Co 2">}}
De volgende morgen heeft het harde bed zijn tol geëist: ik heb overal pijn in
mijn lijf. Alsof ik gisteren het eiland ben rondgerend. Ik kom maar langzaam op
gang. Lotte en Floor willen het liefst weer naar het strand en halverwege de
ochtend komen we er aan. Het is bijna helemaal bewolkt en er staat een straffe
wind, waardoor op het strand liggen echt geen optie is, tenzij je van
zandstralen houdt. We struinen daarom een beetje over het strand en vermaken
ons met de kleine krabbetjes die overal hun karakteristieke patronen met
bolletjes zand op het strand maken. Na een half uurtje breekt toch de zon door.
Het is echt leuk om te zien hoe de kinderen zich perfect weten te vermaken
zonder enige attributen: in een poel op het strand wordt "heksensoep" gemaakt
en de meest wilde fantasieën er omheen verzonnen.

{{< image classes="right fig-50" src="/images/vietnam/catba-island.jpg" thumbnail="/images/vietnam/catba-island-thumbnail.jpg" group="inline-images" title="Cat Ba Island">}}
Als we om één uur weer op de hotelkamer zijn valt Lotte meteen in een comateuze
slaap, waardoor onze gezamelijke lunch in het water valt. Om twee uur gaan
Floor en Margot samen lunchen in het hotel, terwijl ik op onze kleine marmot
pas. Ik heb gelezen dat Cat Ba een prachtig eiland is, maar in Cat Ba stad merk
je daar niet zoveel van. Als Margot en Floor terugkomen van de lunch, besluit
ik om de rest van de middag een brommer te huren om de rest van het eiland te
verkennen.  Dat blijkt een goeie zet, want het binnenland is geweldig. Ik rij
zo'n twintig kilometer langs de rand van het National Park en daarna langs de
kust terug.  Grappig ook te zien dat ook hier het toerisme zich concentreert op
een aantal plekken en dat het authentieke land zich weer laat zien zodra je er
een kilometer of tien vandaan rijdt. Ik rij langs Mangrovebossen, rijstvelden
met grazende karbouwen en werkende mensen met karakteristieke kegelvormige
hoeden.

Na het eten vroeg naar bed, want morgen hebben we een zware dag voor de boeg.

's-Morgens vertrekken we om acht uur richting haven, waar we met een grotere
groep per boot weer naar Halong City varen. De reis terug gaat via een andere
route en we kunnen nog een paar uur van het mooie uitzicht genieten. Een
Amerikaan wijst ons op de kwallen die vlak onder het wateroppervlak zwemmen en
de rest van de trip wil Lotte alleen nog maar in het water turen om de volgende
te ontdekken. Floor heeft het consequent over "knallen".

{{< image classes="right fig-50" src="/images/vietnam/halongbay-lotte.jpg" thumbnail="/images/vietnam/halongbay-lotte-thumbnail.jpg" group="inline-images" title="Lotte in Halong Bay">}}
Halverwege de rit, blijkt dat we moeten overstappen op een andere boot. Tiemp
kan ons niet goed duidelijk maken waarom. Wanneer we ook nog een andere boot
met motorpech op sleeptouw nemen, maakt een Filipijnse missionaris uit Cambodia
zich ernstige zorgen over de duur van de reis. Ze is met een vriendin/collega
met de trein van HCMC naar Hanoi gereist en de verwachte 16 uur werden er 32...
Haar angst is ongegrond, want stipt om 11:30 meren we aan in de hectische haven
van Halong City.

Na een niet al te geweldige lunch in een restaurant waar volgens mij alleen
reisgezelschappen komen eten, reizen we af naar het vliegveld. Als Lotte
halverwege moet plassen, blijken we vlakbij de toeristische "beeldentuin", waar
we een pitsstop maken. Een half uur later moet Margot ook naar de W.C. en Tiemp
laat de chauffeur stoppen bij een benzinestation. Na een inspectie van een
halve seconde besluit Margot dat ze het nog wel kan ophouden tot op het
vliegveld: een toilet langs de "Route de Soleil" is brandschoon vergeleken met
hier...

Op het vliegveld loodst Tiemp ons snel via de business-class counter langs de
checkin: soms is een gids wel handig. Om kwart voor zes zitten we in de lucht
en blijkt dat we een kleine misrekening hebben gemaakt: op deze binnenlandse
vlucht wordt geen eten geserveerd. Dat wordt weer een latertje...

Om half acht arriveren we bij het Hue Queen hotel. Ook dit hotel zouden we in
onze backbacker days nooit hebben aangedaan: erg luxe allemaal. We hebben twee
gigantische kamers naast elkaar. De grootste bonus: zachte bedden! Na nog een
snelle hap bij het Mandarine Café, waarvan de eigenaar ook prachtige foto's
maakt, vallen we allemaal als een blok in slaap.
